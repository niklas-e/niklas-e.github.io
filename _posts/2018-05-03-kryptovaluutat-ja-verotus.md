---
layout:     post
title:      Kryptovaluutat ja verotus
date:       2018-05-03 17:30:00
author:     Niklas Engblom
summary:    Miten verotus toimii kryptovaluuttojen louhinnan osalta?
categories: Finnish
thumbnail:  btc
tags:
 - cryptocurrency
 - kryptovaluutta
---

*Tämä kirjoitus on alunperin julkaistu [digilouhija.fi]({% post_url 2017-12-01-digilouhija-esittely %}) blogissa, josta siirsin sen tähän henkilökohtaiseen blogiini.*

 Ah, tuo iloa ja mielihyvää herättävä aihealue, verotus. Tästä ajattelin raapustella teille omia tutkimustuloksia ja havaintoja. Tarkennuksena vielä, että nimenomaan louhinnan kannalta. Sijoituksissa ei taida hirveästi olla kiemuroita perinteisempään sijoittamiseen verrattuna. Huomioitavaa on lähinnä, että tappioita et voi vähentää verotuksessa.

Louhinnan osalta verottajan ohjeistus on seuraavanlainen:

**"**

**Virtuaalivaluutan ”louhintaan” osallistumisesta saatujen varojen verotus**

Bitcoin -järjestelmässä syntyy uusia valuuttayksiköitä monimutkaiseen algoritmiin perustuvan ohjelman säätelemänä. Sen avulla bitcoin -verkoston jäsenet voivat ”louhimiseksi” kutsutulla menetelmällä hankkia uusia bitcoineja luovuttamalla verkostolle tietokoneensa laskentatehoa käytettäväksi. Tällöin verkoston jäsen saa vastineeksi algoritmin luomia bitcoineja rahaliikenteen ylläpidosta. Uusia virtuaalivaluuttoja jaetaan järjestelmään osallistuvien kesken käytännössä sattumanvaraisesti.

Louhimisesta vastineeksi virtuaalivaluuttana saatua tuloa ei voida pitää varallisuuden kerryttämänä. Tuloverolain 61 §:n mukaan ansiotuloa on muu tulo kuin pääomatulo. Siten louhintaan osallistumisesta saatava tulo on saajansa ansiotuloa. Louhinnasta saatu tulo realisoituu verotettavaksi sillä hetkellä, kun henkilö saa virtuaalivaluutan vallintaansa. Virtuaalivaluutan arvona käytetään saantohetken mukaista vaihtokurssia.

**"**

Hetkonen, tuossahan puhutaan vain bitcoinista, onneksi olen keskittynyt muihin kolikoihin! Valitettavasti verottajan ohjeistuksessa lukee kuitenkin myös seuraavasti:

"Esimerkkinä ohjeessa käytetään pääasiassa bitcoinia, joka lienee yleisin markkinoilla oleva virtuaalivaluutta, mutta soveltuvin osin samoja periaatteita sovelletaan verotuksessa myös muihin käytössä oleviin virtuaalivaluuttoihin."

No mitä tämä käytännössä tarkoittaa? Verottajan näkökulmasta realisoituminen tapahtuu, kun olet saanut hallintaasi louhintapalkkioita. Eli kun olet vastaanottanut kryptovaluuttaa louhintapalkkiona sinun hallinnassa olevaan osoitteeseen. Tämä tarkoittaa myös sitä, että joudut käytännössä pitämään kirjanpitoa määristä ja sen hetkisistä arvoista. Verot nimittäin ilmoitetaan normaalisti veroilmoituksessa ja täten maksetaan sitten joskus aikanaan. Sijoittamisen osalta realisoituminen tapahtuu kuitenkin sillä hetkellä, kun vaihdat kryptovaluutan takaisin fiat-rahaksi.

Tämä kuulostaa jokseenkin hassulta, mutta toisaalta myös järkevältä. Jos louhintapalkkiot eivät realisoituisi heti, milloin olisi oikea hetki? Pitää nimittäin muistaa myös se, että kryptovaluutoilla voit ostaa palveluita ja tuotteita, joka tarkoittaa ettei kryptovaluuttaa tarvitse välttämättä muuttaa fiat-rahaksi koskaan. Näin ollen louhintapalkkioiden realisoituminen vasta fiat-rahaksi vaihtamisen yhteydessä ei toimisi.

Itseä jäi vielä mietityttämään, että mistähän markkinapaikasta näiden kryptojen arvo pitäisi katsoa? Näillähän ei ole mitään keskitettyä hintaa tai markkinapaikkaa... Epäselväksi jäi myös voiko sähkö- ja hankintakuluja merkata verovähennyksiin. Hämärästi muistelisin lukeneeni, että näitä voi vähennyksiin merkata, mutta en nyt löydä lähdettä, joten jätetään tämä vielä toistaiseksi auki.

Seuraavaksi ajattelin sukeltaa syvemmälle louhinnan maailmaan ja katsoa myös hieman teknisemmältä kantilta. Toki en vielä tässä vaiheessa osaa sanoa, kuinka tekniseksi höpinäksi homma menee, mutta kannattaa pysyä kuulolla joka tapauksessa :)

Lähteet:

<https://vero.fi/syventavat-vero-ohjeet/ohje-hakusivu/48411/virtuaalivaluuttojen_tuloverotu/>{:target='_blank'}
